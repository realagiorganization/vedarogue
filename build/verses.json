[
  {
    "split": "train",
    "index": 0,
    "verse": "श्रीबादरायणिरुवाच\nपूरोर्वंशं प्रवक्ष्यामि यत्र जातोऽसि भारत ।\nयत्र राजर्षयो वंश्या ब्रह्मवंश्याश्च जज्ञिरे ॥ १ ॥\nजनमेजयो ह्यभूत् पूरो: प्रचिन्वांस्तत्सुतस्तत: ।\nप्रवीरोऽथ मनुस्युर्वै तस्माच्चारुपदोऽभवत् ॥ २ ॥\nतस्य सुद्युरभूत् पुत्रस्तस्माद् बहुगवस्तत: ।\nसंयातिस्तस्याहंयाती रौद्राश्वस्तत्सुत: स्मृत: ॥ ३ ॥\nऋतेयुस्तस्य कक्षेयु: स्थण्डिलेयु: कृतेयुक: ।\nजलेयु: सन्नतेयुश्च धर्मसत्यव्रतेयव: ॥ ४ ॥\nदशैतेऽप्सरस: पुत्रा वनेयुश्चावम: स्मृत: ।\nघृताच्यामिन्द्रियाणीव मुख्यस्य जगदात्मन: ॥ ५ ॥\nऋतेयो रन्तिनावोऽभूत् त्रयस्तस्यात्मजा नृप ।\nसुमतिर्ध्रुवोऽप्रतिरथ: कण्वोऽप्रतिरथात्मज: ॥ ६ ॥\nतस्य मेधातिथिस्तस्मात् प्रस्कन्नाद्या द्विजातय: ।\nपुत्रोऽभूत् सुमते रेभिर्दुष्मन्तस्तत्सुतो मत: ॥ ७ ॥\nदुष्मन्तो मृगयां यात: कण्वाश्रमपदं गत: ।\nतत्रासीनां स्वप्रभया मण्डयन्तीं रमामिव ॥ ८ ॥\nविलोक्य सद्यो मुमुहे देवमायामिव स्त्रियम् ।\nबभाषे तां वरारोहां भटै: कतिपयैर्वृत: ॥ ९ ॥\nतद्दर्शनप्रमुदित: सन्निवृत्तपरिश्रम: ।\nपप्रच्छ कामसन्तप्त: प्रहसञ्श्लक्ष्णया गिरा ॥ १० ॥\nका त्वं कमलपत्राक्षि कस्यासि हृदयङ्गमे ।\nकिंस्विच्चिकीर्षितं तत्र भवत्या निर्जने वने ॥ ११ ॥\nव्यक्तं राजन्यतनयां वेद्‍म्यहं त्वां सुमध्यमे ।\nन हि चेत: पौरवाणामधर्मे रमते क्‍वचित् ॥ १२ ॥\nश्रीशकुन्तलोवाच\nविश्वामित्रात्मजैवाहं त्यक्ता मेनकया वने ।\nवेदैतद् भगवान् कण्वो वीर किं करवाम ते ॥ १३ ॥\nआस्यतां ह्यरविन्दाक्ष गृह्यतामर्हणं च न: ।\nभुज्यतां सन्ति नीवारा उष्यतां यदि रोचते ॥ १४ ॥\nश्रीदुष्मन्त उवाच\nउपपन्नमिदं सुभ्रु जाताया: कुशिकान्वये ।\nस्वयं हि वृणुते राज्ञां कन्यका: सद‍ृशं वरम् ॥ १५ ॥\nओमित्युक्ते यथाधर्ममुपयेमे शकुन्तलाम् ।\nगान्धर्वविधिना राजा देशकालविधानवित् ॥ १६ ॥\nअमोघवीर्यो राजर्षिर्महिष्यां वीर्यमादधे ।\nश्वोभूते स्वपुरं यात: कालेनासूत सा सुतम् ॥ १७ ॥\nकण्व: कुमारस्य वने चक्रे समुचिता: क्रिया: ।\nबद्ध्वा मृगेन्द्रंतरसा क्रीडति स्म स बालक: ॥ १८ ॥\nतं दुरत्ययविक्रान्तमादाय प्रमदोत्तमा ।\nहरेरंशांशसम्भूतं भर्तुरन्तिकमागमत् ॥ १९ ॥\nयदा न जगृहे राजा भार्यापुत्रावनिन्दितौ ।\nश‍ृण्वतां सर्वभूतानां खे वागाहाशरीरिणी ॥ २० ॥\nमाता भस्त्रा पितु: पुत्रो येन जात: स एव स: ।\nभरस्व पुत्रं दुष्मन्त मावमंस्था: शकुन्तलाम् ॥ २१ ॥\nरेतोधा: पुत्रो नयति नरदेव यमक्षयात् ।\nत्वं चास्य धाता गर्भस्य सत्यमाह शकुन्तला ॥ २२ ॥\nपितर्युपरते सोऽपि चक्रवर्ती\nमहायशा: ।\nमहिमा\nगीयते तस्य हरेरंशभुवो भुवि ॥ २३ ॥\nचक्रं दक्षिणहस्तेऽस्य पद्मकोशोऽस्य पादयो: ।\nईजे महाभिषेकेण सोऽभिषिक्तोऽधिराड् विभु: ॥ २४ ॥\nपञ्चपञ्चाशता मेध्यैर्गङ्गायामनु वाजिभि: ।\nमामतेयं पुरोधाय यमुनामनु च प्रभु: ॥ २५ ॥\nअष्टसप्ततिमेध्याश्वान् बबन्ध प्रददद् वसु ।\nभरतस्य हि दौष्मन्तेरग्नि: साचीगुणे चित: ।\nसहस्रं बद्वशो यस्मिन् ब्राह्मणा गा विभेजिरे ॥ २६ ॥\nत्रयस्त्रिंशच्छतं ह्यश्वान्बद्ध्वा विस्मापयन् नृपान् ।\nदौष्मन्तिरत्यगान्मायां देवानां गुरुमाययौ ॥ २७ ॥\nमृगाञ्छुक्लदत: कृष्णान् हिरण्येन परीवृतान् ।\nअदात् कर्मणि मष्णारे नियुतानि चतुर्दश ॥ २८ ॥\nभरतस्य महत् कर्म न पूर्वे नापरे नृपा: ।\nनैवापुर्नैव प्राप्स्यन्ति बाहुभ्यां त्रिदिवं यथा ॥ २९ ॥\nकिरातहूणान् यवनान् पौण्ड्रान् कङ्कान् खशाञ्छकान् ।\nअब्रह्मण्यनृपांश्चाहन् म्‍लेच्छान् दिग्विजयेऽखिलान् ॥ ३० ॥\nजित्वा पुरासुरा देवान् ये रसौकांसि भेजिरे ।\nदेवस्त्रियो रसां नीता: प्राणिभि: पुनराहरत् ॥ ३१ ॥\nसर्वान्कामान् दुदुहतु: प्रजानां तस्य रोदसी ।\nसमास्त्रिणवसाहस्रीर्दिक्षु चक्रमवर्तयत् ॥ ३२ ॥\nस संराड्‍लोकपालाख्यमैश्वर्यमधिराट् श्रियम् ।\nचक्रं चास्खलितं प्राणान् मृषेत्युपरराम ह ॥ ३३ ॥\nतस्यासन् नृप वैदर्भ्य: पत्‍न्यस्तिस्र: सुसम्मता: ।\nजघ्नुस्त्यागभयात् पुत्रान् नानुरूपा इतीरिते ॥ ३४ ॥\nतस्यैवं वितथे वंशे तदर्थं यजत: सुतम् ।\nमरुत्स्तोमेन मरुतो भरद्वाजमुपाददु: ॥ ३५ ॥\nअन्तर्वत्‍न्यां भ्रातृपत्‍न्यां मैथुनाय बृहस्पति: ।\nप्रवृत्तो वारितो गर्भं शप्‍त्वा वीर्यमुपासृजत् ॥ ३६ ॥\nतं त्यक्तुकामां ममतां भर्तुस्त्यागविशङ्किताम् ।\nनामनिर्वाचनं तस्य श्लोकमेनं सुरा जगु: ॥ ३७ ॥\nमूढे भर द्वाजमिमं भर द्वाजं बृहस्पते ।\nयातौ यदुक्त्वा पितरौ भरद्वाजस्ततस्त्वयम् ॥ ३८ ॥\nचोद्यमाना सुरैरेवं मत्वा वितथमात्मजम् ।\nव्यसृजन् मरुतोऽबिभ्रन् दत्तोऽयं वितथेऽन्वये ॥ ३९ ॥\n",
    "translation": ""
  },
  {
    "split": "train",
    "index": 1,
    "verse": "मैत्रेय उवाच\nअथ तस्य पुनर्विप्रैरपुत्रस्य महीपते: ।\nबाहुभ्यां मथ्यमानाभ्यां मिथुनं समपद्यत ॥ १ ॥\nतद् दृष्ट्वा मिथुनं जातमृषयो ब्रह्मवादिन: ।\nऊचु: परमसन्तुष्टा विदित्वा भगवत्कलाम् ॥ २ ॥\nऋषय ऊचु:\nएष विष्णोर्भगवत: कला भुवनपालिनी ।\nइयं च लक्ष्म्या: सम्भूति: पुरुषस्यानपायिनी ॥ ३ ॥\nअयं तु प्रथमो राज्ञां पुमान् प्रथयिता यश: ।\nपृथुर्नाम महाराजो भविष्यति पृथुश्रवा: ॥ ४ ॥\nइयं च सुदती देवी गुणभूषणभूषणा ।\nअर्चिर्नाम वरारोहा पृथुमेवावरुन्धती ॥ ५ ॥\nएष साक्षाद्धरेरंशो जातो लोकरिरक्षया ।\nइयं च तत्परा हि श्रीरनुजज्ञेऽनपायिनी ॥ ६ ॥\nमैत्रेय उवाच\nप्रशंसन्ति स्म तं विप्रा गन्धर्वप्रवरा जगु: ।\nमुमुचु: सुमनोधारा: सिद्धा नृत्यन्ति स्व:स्त्रिय: ॥ ७ ॥\nशङ्खतूर्यमृदङ्गाद्या नेदुर्दुन्दुभयो दिवि ।\nतत्र सर्व उपाजग्मुर्देवर्षिपितृणां गणा: ॥ ८ ॥\nब्रह्मा जगद्गुरुर्देवै: सहासृत्य सुरेश्वरै: ।\nवैन्यस्य दक्षिणे हस्ते दृष्ट्वा चिह्नं गदाभृत: ॥ ९ ॥\nपादयोररविन्दं च तं वै मेने हरे: कलाम् ।\nयस्याप्रतिहतं चक्रमंश: स परमेष्ठिन: ॥ १० ॥\nतस्याभिषेक आरब्धो ब्राह्मणैर्ब्रह्मवादिभि: ।\nआभिषेचनिकान्यस्मै आजह्रु: सर्वतो जना: ॥ ११ ॥\nसरित्समुद्रा गिरयो नागा गाव: खगा मृगा: ।\nद्यौ: क्षिति: सर्वभूतानि समाजह्रुरुपायनम् ॥ १२ ॥\nसोऽभिषिक्तो महाराज: सुवासा: साध्वलड़्क़ृत: ।\nपत्‍न्यार्चिषालड्‌क़ृतया विरेजेऽग्निरिवापर: ॥ १३ ॥\nतस्मै जहार धनदो हैमं वीर वरासनम् ।\nवरुण: सलिलस्रावमातपत्रं शशिप्रभम् ॥ १४ ॥\nवायुश्च वालव्यजने धर्म: कीर्तिमयीं स्रजम् ।\nइन्द्र: किरीटमुत्कृष्टं दण्डं संयमनं यम: ॥ १५ ॥\nब्रह्मा ब्रह्ममयं वर्म भारती हारमुत्तमम् ।\nहरि: सुदर्शनं चक्रं तत्पत्‍न्यव्याहतां श्रियम् ॥ १६ ॥\nदशचन्द्रमसिं रुद्र: शतचन्द्रं तथाम्बिका ।\nसोमोऽमृतमयानश्वांस्त्वष्टा रूपाश्रयं रथम् ॥ १७ ॥\nअग्निराजगवं चापं सूर्यो रश्मिमयानिषून् ।\nभू: पादुके योगमय्यौ द्यौ: पुष्पावलिमन्वहम् ॥ १८ ॥\nनाट्यं सुगीतं वादित्रमन्तर्धानं च खेचरा: ।\nऋषयश्चाशिष: सत्या: समुद्र: शङ्खमात्मजम् ॥ १९ ॥\nसिन्धव: पर्वता नद्यो रथवीथीर्महात्मन: ।\nसूतोऽथ मागधो वन्दी तं स्तोतुमुपतस्थिरे ॥ २० ॥\nस्तावकांस्तानभिप्रेत्य पृथुर्वैन्य: प्रतापवान् ।\nमेघनिर्ह्रादया वाचा प्रहसन्निदमब्रवीत् ॥ २१ ॥\nपृथुरुवाच\nभो: सूत हे मागध सौम्य वन्दिँ-\nल्लोकेऽधुनास्पष्टगुणस्य मे स्यात् ।\nकिमाश्रयो मे स्तव एष योज्यतां\nमा मय्यभूवन्वितथा गिरो व: ॥ २२ ॥\nतस्मात्परोक्षेऽस्मदुपश्रुतान्यलं\nकरिष्यथ स्तोत्रमपीच्यवाच: ।\nसत्युत्तमश्लोकगुणानुवादे\nजुगुप्सितं न स्तवयन्ति सभ्या: ॥ २३ ॥\nमहद्गुणानात्मनि कर्तुमीश:\nक: स्तावकै: स्तावयतेऽसतोऽपि ।\nतेऽस्याभविष्यन्निति विप्रलब्धो\nजनावहासं कुमतिर्न वेद ॥ २४ ॥\nप्रभवो ह्यात्मन: स्तोत्रं जुगुप्सन्त्यपि विश्रुता: ।\nह्रीमन्त: परमोदारा: पौरुषं वा विगर्हितम् ॥ २५ ॥\nवयं त्वविदिता लोके सूताद्यापि वरीमभि: ।\nकर्मभि: कथमात्मानं गापयिष्याम बालवत् ॥ २६ ॥\n",
    "translation": ""
  },
  {
    "split": "train",
    "index": 2,
    "verse": "श्रीशुक उवाच\nनिशम्य कौषारविणोपवर्णितां\nहरे: कथां कारणसूकरात्मन: ।\nपुन: स पप्रच्छ तमुद्यताञ्जलि-\nर्न चातितृप्तो विदुरो धृतव्रत: ॥ १ ॥\nविदुर उवाच\nतेनैव तु मुनिश्रेष्ठ हरिणा यज्ञमूर्तिना ।\nआदिदैत्यो हिरण्याक्षो हत इत्यनुशुश्रुम ॥ २ ॥\nतस्य चोद्धरत: क्षौणीं स्वदंष्ट्राग्रेण लीलया ।\nदैत्यराजस्य च ब्रह्मन् कस्माद्धेतोरभून्मृध: ॥ ३ ॥\nश्रद्दधानाय भक्ताय ब्रूहि तज्जन्मविस्तरम् ।\nऋषे न तृप्यति मन: परं कौतूहलं हि मे ॥ ४ ॥\nमैत्रेय उवाच\nसाधु वीर त्वया पृष्टमवतारकथां हरे: ।\nयत्त्वं पृच्छसि मर्त्यानां मृत्युपाशविशातनीम् ॥ ५ ॥\nययोत्तानपद: पुत्रो मुनिना गीतयार्भक: ।\nमृत्यो: कृत्वैव मूर्ध्‍न्यङ्‌घ्रि मारुरोह हरे: पदम् ॥ ६ ॥\nअथात्रापीतिहासोऽयं श्रुतो मे वर्णित: पुरा ।\nब्रह्मणा देवदेवेन देवानामनुपृच्छताम् ॥ ७ ॥\nदितिर्दाक्षायणी क्षत्तर्मारीचं कश्यपं पतिम् ।\nअपत्यकामा चकमे सन्ध्यायां हृच्छयार्दिता ॥ ८ ॥\nइष्ट्वाग्निजिह्वं पयसा पुरुषं यजुषां पतिम् ।\nनिम्‍लोचत्यर्क आसीनमग्‍न्यगारे समाहितम् ॥ ९ ॥\nदितिरुवाच\nएष मां त्वत्कृते विद्वन् काम आत्तशरासन: ।\nदुनोति दीनां विक्रम्य रम्भामिव मतङ्गज: ॥ १० ॥\nतद्भवान्दह्यमानायां सपत्नीनां समृद्धिभि: ।\nप्रजावतीनां भद्रं ते मय्यायुङ्क्तामनुग्रहम् ॥ ११ ॥\nभर्तर्याप्तोरुमानानां लोकानाविशते यश: ।\nपतिर्भवद्विधो यासां प्रजया ननु जायते ॥ १२ ॥\nपुरा पिता नो भगवान्दक्षो दुहितृवत्सल: ।\nकं वृणीत वरं वत्सा इत्यपृच्छत न: पृथक् ॥ १३ ॥\nस विदित्वात्मजानां नो भावं सन्तानभावन: ।\nत्रयोदशाददात्तासां यास्ते शीलमनुव्रता: ॥ १४ ॥\nअथ मे कुरु कल्याणं कामं कमललोचन ।\nआर्तोपसर्पणं भूमन्नमोघं हि महीयसि ॥ १५ ॥\nइति तां वीर मारीच: कृपणां बहुभाषिणीम् ।\nप्रत्याहानुनयन् वाचा प्रवृद्धानङ्गकश्मलाम् ॥ १६ ॥\nएष तेऽहं विधास्यामि प्रियं भीरु यदिच्छसि ।\nतस्या: कामं न क: कुर्यात्सिद्धिस्त्रैवर्गिक यत: ॥ १७ ॥\nसर्वाश्रमानुपादाय स्वाश्रमेण कलत्रवान् ।\nव्यसनार्णवमत्येति जलयानैर्यथार्णवम् ॥ १८ ॥\nयामाहुरात्मनो ह्यर्धं श्रेयस्कामस्य मानिनि ।\nयस्यां स्वधुरमध्यस्य पुमांश्चरति विज्वर: ॥ १९ ॥\nयामाश्रित्येन्द्रियारातीन्दुर्जयानितराश्रमै: ।\nवयं जयेम हेलाभिर्दस्यून्दुर्गपतिर्यथा ॥ २० ॥\nन वयं प्रभवस्तां त्वामनुकर्तुं गृहेश्वरि ।\nअप्यायुषा वा कार्त्स्‍न्येन ये चान्ये गुणगृध्नव: ॥ २१ ॥\nअथापि काममेतं ते प्रजात्यै करवाण्यलम् ।\nयथा मां नातिरोचन्ति मुहूर्तं प्रतिपालय ॥ २२ ॥\nएषा घोरतमा वेला घोराणां घोरदर्शना ।\nचरन्ति यस्यां भूतानि भूतेशानुचराणि ह ॥ २३ ॥\nएतस्यां साध्वि सन्ध्यायां भगवान् भूतभावन: ।\nपरीतो भूतपर्षद्‍‌भिर्वृषेणाटति भूतराट् ॥ २४ ॥\nश्मशानचक्रानिलधूलिधूम्र-\nविकीर्णविद्योतजटाकलाप: ।\nभस्मावगुण्ठामलरुक्‍मदेहो\nदेवस्त्रिभि: पश्यति देवरस्ते ॥ २५ ॥\nन यस्य लोके स्वजन: परो वा\nनात्याद‍ृतो नोत कश्चिद्विगर्ह्य: ।\nवयं व्रतैर्यच्चरणापविद्धा-\nमाशास्महेऽजां बत भुक्तभोगाम् ॥ २६ ॥\nयस्यानवद्याचरितं मनीषिणो\nगृणन्त्यविद्यापटलं बिभित्सव: ।\nनिरस्तसाम्यातिशयोऽपि यत्स्वयं\nपिशाचचर्यामचरद्‍गति: सताम् ॥ २७ ॥\nहसन्ति यस्याचरितं हि दुर्भगा:\nस्वात्मन्-रतस्याविदुष: समीहितम् ।\nयैर्वस्त्रमाल्याभरणानुलेपनै:\nश्वभोजनं स्वात्मतयोपलालितम् ॥ २८ ॥\nब्रह्मादयो यत्कृतसेतुपाला\nयत्कारणं विश्वमिदं च माया ।\nआज्ञाकरी यस्य पिशाचचर्या\nअहो विभूम्नश्चरितं विडम्बनम् ॥ २९ ॥\nमैत्रेय उवाच\nसैवं संविदिते भर्त्रा मन्मथोन्मथितेन्द्रिया ।\nजग्राह वासो ब्रह्मर्षेर्वृषलीव गतत्रपा ॥ ३० ॥\nस विदित्वाथ भार्यायास्तं निर्बन्धं विकर्मणि ।\nनत्वा दिष्टाय रहसि तयाथोपविवेश हि ॥ ३१ ॥\nअथोपस्पृश्य सलिलं प्राणानायम्य वाग्यत: ।\nध्यायञ्जजाप विरजं ब्रह्म ज्योति: सनातनम् ॥ ३२ ॥\nदितिस्तु व्रीडिता तेन कर्मावद्येन भारत ।\nउपसङ्गम्य विप्रर्षिमधोमुख्यभ्यभाषत ॥ ३३ ॥\nदितिरुवाच\nन मे गर्भमिमं ब्रह्मन् भूतानामृषभोऽवधीत् ।\nरुद्र: पतिर्हि भूतानां यस्याकरवमंहसम् ॥ ३४ ॥\nनमो रुद्राय महते देवायोग्राय मीढुषे ।\nशिवाय न्यस्तदण्डाय धृतदण्डाय मन्यवे ॥ ३५ ॥\nस न: प्रसीदतां भामो भगवानुर्वनुग्रह: ।\nव्याधस्याप्यनुकम्प्यानां स्त्रीणां देव: सतीपति: ॥ ३६ ॥\nमैत्रेय उवाच\nस्वसर्गस्याशिषं लोक्यामाशासानां प्रवेपतीम् ।\nनिवृत्तसन्ध्यानियमो भार्यामाह प्रजापति: ॥ ३७ ॥\nकश्यप उवाच\nअप्रायत्यादात्मनस्ते दोषान्मौहूर्तिकादुत ।\nमन्निदेशातिचारेण देवानां चातिहेलनात् ॥ ३८ ॥\nभविष्यतस्तवाभद्रावभद्रे जाठराधमौ ।\nलोकान् सपालांस्त्रींश्चण्डि मुहुराक्रन्दयिष्यत: ॥ ३९ ॥\nप्राणिनां हन्यमानानां दीनानामकृतागसाम् ।\nस्त्रीणां निगृह्यमाणानां कोपितेषु महात्मसु ॥ ४० ॥\nतदा विश्वेश्वर: क्रुद्धो भगवाल्लोकभावन: ।\nहनिष्यत्यवतीर्यासौ यथाद्रीन् शतपर्वधृक् ॥ ४१ ॥\nदितिरुवाच\nवधं भगवता साक्षात्सुनाभोदारबाहुना ।\nआशासे पुत्रयोर्मह्यं मा क्रुद्धाद्ब्राह्मणाद्प्रभो ॥ ४२ ॥\nन ब्रह्मदण्डदग्धस्य न भूतभयदस्य च ।\nनारकाश्चानुगृह्णन्ति यां यां योनिमसौ गत: ॥ ४३ ॥\nकश्यप उवाच\nकृतशोकानुतापेन सद्य: प्रत्यवमर्शनात् ।\nभगवत्युरुमानाच्च भवे मय्यपि चादरात् ॥ ४४ ॥\nपुत्रस्यैव च पुत्राणां भवितैक: सतां मत: ।\nगास्यन्ति यद्यश: शुद्धं भगवद्यशसा समम् ॥ ४५ ॥\nयोगैर्हेमेव दुर्वर्णं भावयिष्यन्ति साधव: ।\nनिर्वैरादिभिरात्मानं यच्छीलमनुवर्तितुम् ॥ ४६ ॥\nयत्प्रसादादिदं विश्वं प्रसीदति यदात्मकम् ।\nस स्वद‍ृग्भगवान् यस्य तोष्यतेऽनन्यया द‍ृशा ॥ ४७ ॥\nस वै महाभागवतो महात्मा\nमहानुभावो महतां महिष्ठ: ।\nप्रवृद्धभक्त्या ह्यनुभाविताशये\nनिवेश्य वैकुण्ठमिमं विहास्यति ॥ ४८ ॥\nअलम्पट: शीलधरो गुणाकरो\nहृष्ट: परर्द्ध्या व्यथितो दु:खितेषु ।\nअभूतशत्रुर्जगत: शोकहर्ता\nनैदाघिकं तापमिवोडुराज: ॥ ४९ ॥\nअन्तर्बहिश्चामलमब्जनेत्रं\nस्वपूरुषेच्छानुगृहीतरूपम् ।\nपौत्रस्तव श्रीललनाललामं\nद्रष्टा स्फुरत्कुण्डलमण्डिताननम् ॥ ५० ॥\nमैत्रेय उवाच\nश्रुत्वा भागवतं पौत्रममोदत दितिर्भृशम् ।\nपुत्रयोश्च वधं कृष्णाद्विदित्वासीन्महामना: ॥ ५१ ॥\n",
    "translation": ""
  },
  {
    "split": "train",
    "index": 3,
    "verse": "श्रीशुक उवाच\nहेमन्ते प्रथमे मासि नन्दव्रजकुमारिका: ।\nचेरुर्हविष्यं भुञ्जाना: कात्यायन्यर्चनव्रतम् ॥ १ ॥\nआप्लुत्याम्भसि कालिन्द्या जलान्ते चोदितेऽरुणे ।\nकृत्वा प्रतिकृतिं देवीमानर्चुर्नृप सैकतीम् ॥ २ ॥\nगन्धैर्माल्यै: सुरभिभिर्बलिभिर्धूपदीपकै: ।\nउच्चावचैश्चोपहारै: प्रवालफलतण्डुलै: ॥ ३ ॥\nकात्यायनि महामाये महायोगिन्यधीश्वरि ।\nनन्दगोपसुतं देवि पतिं मे कुरु ते नम: ।\nइति मन्त्रं जपन्त्यस्ता: पूजां चक्रु: कुमारिका: ॥ ४ ॥\nएवं मासं व्रतं चेरु: कुमार्य: कृष्णचेतस: ।\nभद्रकालीं समानर्चुर्भूयान्नन्दसुत: पति: ॥ ५ ॥\nऊषस्युत्थाय गोत्रै: स्वैरन्योन्याबद्धबाहव: ।\nकृष्णमुच्चैर्जगुर्यान्त्य: कालिन्द्यां स्‍नातुमन्वहम् ॥ ६ ॥\nनद्या: कदाचिदागत्य तीरे निक्षिप्य पूर्ववत् ।\nवासांसि कृष्णं गायन्त्यो विजह्रु: सलिले मुदा ॥ ७ ॥\nभगवांस्तदभिप्रेत्य कृष्णो योगेश्वरेश्वर: ।\nवयस्यैरावृतस्तत्र गतस्तत्कर्मसिद्धये ॥ ८ ॥\nतासां वासांस्युपादाय नीपमारुह्य सत्वर: ।\nहसद्भ‍ि: प्रहसन् बालै: परिहासमुवाच ह ॥ ९ ॥\nअत्रागत्याबला: कामं स्वं स्वं वास: प्रगृह्यताम् ।\nसत्यं ब्रुवाणि नो नर्म यद् यूयं व्रतकर्शिता: ॥ १० ॥\nन मयोदितपूर्वं वा अनृतं तदिमे विदु: ।\nएकैकश: प्रतीच्छध्वं सहैवेति सुमध्यमा: ॥ ११ ॥\nतस्य तत् क्ष्वेलितं द‍ृष्ट्वा गोप्य: प्रेमपरिप्लुता: ।\nव्रीडिता: प्रेक्ष्य चान्योन्यं जातहासा न निर्ययु: ॥ १२ ॥\nएवं ब्रुवति गोविन्दे नर्मणाक्षिप्तचेतस: ।\nआकण्ठमग्ना: शीतोदे वेपमानास्तमब्रुवन् ॥ १३ ॥\nमानयं भो: कृथास्त्वां तु नन्दगोपसुतं प्रियम् ।\nजानीमोऽङ्ग व्रजश्लाघ्यं देहि वासांसि वेपिता: ॥ १४ ॥\nश्यामसुन्दर ते दास्य: करवाम तवोदितम् ।\nदेहि वासांसि धर्मज्ञ नो चेद् राज्ञे ब्रुवाम हे ॥ १५ ॥\nश्रीभगवानुवाच\nभवत्यो यदि मे दास्यो मयोक्तं वा करिष्यथ ।\nअत्रागत्य स्ववासांसि प्रतीच्छत शुचिस्मिता: ।\nनो चेन्नाहं प्रदास्ये किं क्रुद्धो राजा करिष्यति ॥ १६ ॥\nततो जलाशयात् सर्वा दारिका: शीतवेपिता: ।\nपाणिभ्यां योनिमाच्छाद्य प्रोत्तेरु: शीतकर्शिता: ॥ १७ ॥\nभगवानाहता वीक्ष्य शुद्धभावप्रसादित: ।\nस्कन्धे निधाय वासांसि प्रीत: प्रोवाच सस्मितम् ॥ १८ ॥\nयूयं विवस्त्रा यदपो धृतव्रता\nव्यगाहतैतत्तदु देवहेलनम् ।\nबद्ध्वाञ्जलिं मूध्‍‍‍‍‍‍‍‍‌‌र्न्यपनुत्तयेऽहस:\nकृत्वा नमोऽधोवसनं प्रगृह्यताम् ॥ १९ ॥\nइत्यच्युतेनाभिहितं व्रजाबला\nमत्वा विवस्त्राप्लवनं व्रतच्युतिम् ।\nतत्पूर्तिकामास्तदशेषकर्मणां\nसाक्षात्कृतं नेमुरवद्यमृग् यत: ॥ २० ॥\nतास्तथावनता द‍ृष्ट्वा भगवान् देवकीसुत: ।\nवासांसि ताभ्य: प्रायच्छत्करुणस्तेन तोषित: ॥ २१ ॥\nद‍ृढं प्रलब्धास्त्रपया च हापिता:\nप्रस्तोभिता: क्रीडनवच्च कारिता: ।\nवस्त्राणि चैवापहृतान्यथाप्यमुं\nता नाभ्यसूयन् प्रियसङ्गनिर्वृता: ॥ २२ ॥\nपरिधाय स्ववासांसि प्रेष्ठसङ्गमसज्जिता: ।\nगृहीतचित्ता नो चेलुस्तस्मिन्लज्जायितेक्षणा: ॥ २३ ॥\nतासां विज्ञाय भगवान् स्वपादस्पर्शकाम्यया ।\nधृतव्रतानां सङ्कल्पमाह दामोदरोऽबला: ॥ २४ ॥\nसङ्कल्पो विदित: साध्व्यो भवतीनां मदर्चनम् ।\nमयानुमोदित: सोऽसौ सत्यो भवितुमर्हति ॥ २५ ॥\nन मय्यावेशितधियां काम: कामाय कल्पते ।\nभर्जिता क्‍वथिता धाना: प्रायो बीजाय नेशते ॥ २६ ॥\nयाताबला व्रजं सिद्धा मयेमा रंस्यथा क्षपा: ।\nयदुद्दिश्य व्रतमिदं चेरुरार्यार्चनं सती: ॥ २७ ॥\nश्रीशुक उवाच\nइत्यादिष्टा भगवता लब्धकामा: कुमारिका: ।\nध्यायन्त्यस्तत्पदाम्भोजं कृच्छ्रान्निर्विविशुर्व्रजम् ॥ २८ ॥\nअथ गोपै: परिवृतो भगवान् देवकीसुत: ।\nवृन्दावनाद्गतो दूरं चारयन् गा: सहाग्रज: ॥ २९ ॥\nनिदघार्कातपे तिग्मे छायाभि: स्वाभिरात्मन: ।\nआतपत्रायितान् वीक्ष्य द्रुमानाह व्रजौकस: ॥ ३० ॥\nहे स्तोककृष्ण हे अंशो श्रीदामन् सुबलार्जुन ।\nविशाल वृषभौजस्विन् देवप्रस्थ वरूथप ॥ ३१ ॥\nपश्यतैतान् महाभागान् परार्थैकान्तजीवितान् ।\nवातवर्षातपहिमान् सहन्तो वारयन्ति न: ॥ ३२ ॥\nअहो एषां वरं जन्म सर्वप्राण्युपजीवनम् ।\nसुजनस्येव येषां वै विमुखा यान्ति नार्थिन: ॥ ३३ ॥\nपत्रपुष्पफलच्छायामूलवल्कलदारुभि: ।\nगन्धनिर्यासभस्मास्थितोक्मै: कामान्वितन्वते ॥ ३४ ॥\nएतावज्जन्मसाफल्यं देहिनामिह देहिषु ।\nप्राणैरर्थैर्धिया वाचा श्रेयआचरणं सदा ॥ ३५ ॥\nइति प्रवालस्तबकफलपुष्पदलोत्करै: ।\nतरूणां नम्रशाखानां मध्यतो यमुनां गत: ॥ ३६ ॥\nतत्र गा: पाययित्वाप: सुमृष्टा: शीतला: शिवा: ।\nततो नृप स्वयं गोपा: कामं स्वादु पपुर्जलम् ॥ ३७ ॥\nतस्या उपवने कामं चारयन्त: पशून् नृप ।\nकृष्णरामावुपागम्य क्षुधार्ता इदमब्रुवन् ॥ ३८ ॥\n",
    "translation": ""
  },
  {
    "split": "train",
    "index": 4,
    "verse": "श्रीशुक उवाच\nयतश्चान्तर्हितोऽनन्तस्तस्यै कृत्वा दिशे नम: ।\nविद्याधरश्चित्रकेतुश्चचार गगने चर: ॥ १ ॥\nस लक्षं वर्षलक्षाणामव्याहतबलेन्द्रिय: ।\nस्तूयमानो महायोगी मुनिभि: सिद्धचारणै: ॥ २ ॥\nकुलाचलेन्द्रद्रोणीषु नानासङ्कल्पसिद्धिषु ।\nरेमे विद्याधरस्त्रीभिर्गापयन् हरिमीश्वरम् ॥ ३ ॥\nएकदा स विमानेन विष्णुदत्तेन भास्वता ।\nगिरिशं दद‍ृशे गच्छन् परीतं सिद्धचारणै: ॥ ४ ॥\nआलिङ्गय‍ाङ्कीकृतां देवीं बाहुना मुनिसंसदि ।\nउवाच देव्या: श‍ृण्वन्त्या जहासोच्चैस्तदन्तिके ॥ ५ ॥\nचित्रकेतुरुवाच\nएष लोकगुरु: साक्षाद्धर्मं वक्ता शरीरिणाम् ।\nआस्ते मुख्य: सभायां वै मिथुनीभूय भार्यया ॥ ६ ॥\nजटाधरस्तीव्रतपा ब्रह्मवादिसभापति: ।\nअङ्कीकृत्य स्त्रियं चास्ते गतह्री: प्राकृतो यथा ॥ ७ ॥\nप्रायश: प्राकृताश्चापि स्त्रियं रहसि बिभ्रति ।\nअयं महाव्रतधरो बिभर्ति सदसि स्त्रियम् ॥ ८ ॥\nश्रीशुक उवाच\nभगवानपि तच्छ्रुत्वा प्रहस्यागाधधीर्नृप ।\nतूष्णीं बभूव सदसि सभ्याश्च तदनुव्रता: ॥ ९ ॥\nइत्यतद्वीर्यविदुषि ब्रुवाणे बह्वशोभनम् ।\nरुषाह देवी धृष्टाय निर्जितात्माभिमानिने ॥ १० ॥\nश्रीपार्वत्युवाच\nअयं किमधुना लोके शास्ता दण्डधर: प्रभु: ।\nअस्मद्विधानां दुष्टानां निर्लज्जानां च विप्रकृत् ॥ ११ ॥\nन वेद धर्मं किल पद्मयोनि-\nर्न ब्रह्मपुत्रा भृगुनारदाद्या: ।\nन वै कुमार: कपिलो मनुश्च\nये नो निषेधन्त्यतिवर्तिनं हरम् ॥ १२ ॥\nएषामनुध्येयपदाब्जयुग्मं\nजगद्गुरुं मङ्गलमङ्गलं स्वयम् ।\nय: क्षत्रबन्धु: परिभूय सूरीन्\nप्रशास्ति धृष्टस्तदयं हि दण्ड्य: ॥ १३ ॥\nनायमर्हति वैकुण्ठपादमूलोपसर्पणम् ।\nसम्भावितमति: स्तब्ध: साधुभि: पर्युपासितम् ॥ १४ ॥\nअत: पापीयसीं योनिमासुरीं याहि दुर्मते ।\nयथेह भूयो महतां न कर्ता पुत्र किल्बिषम् ॥ १५ ॥\nश्रीशुक उवाच\nएवं शप्तश्चित्रकेतुर्विमानादवरुह्य स: ।\nप्रसादयामास सतीं मूर्ध्ना नम्रेण भारत ॥ १६ ॥\nचित्रकेतुरुवाच\nप्रतिगृह्णामि ते शापमात्मनोऽञ्जलिनाम्बिके ।\nदेवैर्मर्त्याय यत्प्रोक्तं पूर्वदिष्टं हि तस्य तत् ॥ १७ ॥\nसंसारचक्र एतस्मिञ्जन्तुरज्ञानमोहित: ।\nभ्राम्यन् सुखं च दु:खं च भुङ्क्ते सर्वत्र सर्वदा ॥ १८ ॥\nनैवात्मा न परश्चापि कर्ता स्यात् सुखदु:खयो: ।\nकर्तारं मन्यतेऽत्राज्ञ आत्मानं परमेव च ॥ १९ ॥\nगुणप्रवाह एतस्मिन् क: शाप: को न्वनुग्रह: ।\nक: स्वर्गो नरक: को वा किं सुखं दु:खमेव वा ॥ २० ॥\nएक: सृजति भूतानि भगवानात्ममायया ।\nएषां बन्धं च मोक्षं च सुखं दु:खं च निष्कल: ॥ २१ ॥\nन तस्य कश्चिद्दयित: प्रतीपो\nन ज्ञातिबन्धुर्न परो न च स्व: ।\nसमस्य सर्वत्र निरञ्जनस्य\nसुखे न राग: कुत एव रोष: ॥ २२ ॥\nतथापि तच्छक्तिविसर्ग एषां\nसुखाय दु:खाय हिताहिताय ।\nबन्धाय मोक्षाय च मृत्युजन्मनो:\nशरीरिणां संसृतयेऽवकल्पते ॥ २३ ॥\nअथ प्रसादये न त्वां शापमोक्षाय भामिनि ।\nयन्मन्यसे ह्यसाधूक्तं मम तत्क्षम्यतां सति ॥ २४ ॥\nश्रीशुक उवाच\nइति प्रसाद्य गिरिशौ चित्रकेतुररिन्दम ।\nजगाम स्वविमानेन पश्यतो: स्मयतोस्तयो: ॥ २५ ॥\nततस्तु भगवान् रुद्रो रुद्राणीमिदमब्रवीत् ।\nदेवर्षिदैत्यसिद्धानां पार्षदानां च श‍ृण्वताम् ॥ २६ ॥\nश्रीरुद्र उवाच\nद‍ृष्टवत्यसि सुश्रोणि हरेरद्भ‍ुतकर्मण: ।\nमाहात्म्यं भृत्यभृत्यानां नि:स्पृहाणां महात्मनाम् ॥ २७ ॥\nनारायणपरा: सर्वे न कुतश्चन बिभ्यति ।\nस्वर्गापवर्गनरकेष्वपि तुल्यार्थदर्शिन: ॥ २८ ॥\nदेहिनां देहसंयोगाद् द्वन्द्वानीश्वरलीलया ।\nसुखं दु:खं मृतिर्जन्म शापोऽनुग्रह एव च ॥ २९ ॥\nअविवेककृत: पुंसो ह्यर्थभेद इवात्मनि ।\nगुणदोषविकल्पश्च भिदेव स्रजिवत्कृत: ॥ ३० ॥\nवासुदेवे भगवति भक्तिमुद्वहतां नृणाम् ।\nज्ञानवैराग्यवीर्याणां न हि कश्चिद् व्यपाश्रय: ॥ ३१ ॥\nनाहं विरिञ्चो न कुमारनारदौ\nन ब्रह्मपुत्रा मुनय: सुरेशा: ।\nविदाम यस्येहितमंशकांशका\nन तत्स्वरूपं पृथगीशमानिन: ॥ ३२ ॥\nन ह्यस्यास्ति प्रिय: कश्चिन्नाप्रिय: स्व: परोऽपि वा ।\nआत्मत्वात्सर्वभूतानां सर्वभूतप्रियो हरि: ॥ ३३ ॥\nतस्य चायं महाभागश्चित्रकेतु: प्रियोऽनुग: ।\nसर्वत्र समद‍ृक् शान्तो ह्यहं चैवाच्युतप्रिय: ॥ ३४ ॥\nतस्मान्न विस्मय: कार्य: पुरुषेषु महात्मसु ।\nमहापुरुषभक्तेषु शान्तेषु समदर्शिषु ॥ ३५ ॥\nश्रीशुक उवाच\nइति श्रुत्वा भगवत: शिवस्योमाभिभाषितम् ।\nबभूव शान्तधी राजन् देवी विगतविस्मया ॥ ३६ ॥\nइति भागवतो देव्या: प्रतिशप्तुमलन्तम: ।\nमूर्ध्ना स जगृहे शापमेतावत्साधुलक्षणम् ॥ ३७ ॥\nजज्ञे त्वष्टुर्दक्षिणाग्नौ दानवीं योनिमाश्रित: ।\nवृत्र इत्यभिविख्यातो ज्ञानविज्ञानसंयुत: ॥ ३८ ॥\nएतत्ते सर्वमाख्यातं यन्मां त्वं परिपृच्छसि ।\nवृत्रस्यासुरजातेश्च कारणं भगवन्मते: ॥ ३९ ॥\nइतिहासमिमं पुण्यं चित्रकेतोर्महात्मन: ।\nमाहात्म्यं विष्णुभक्तानां श्रुत्वा बन्धाद्विमुच्यते ॥ ४० ॥\nय एतत्प्रातरुत्थाय श्रद्धया वाग्यत: पठेत् ।\nइतिहासं हरिं स्मृत्वा स याति परमां गतिम् ॥ ४१ ॥\n",
    "translation": ""
  },
  {
    "split": "train",
    "index": 5,
    "verse": "श्रीशुक उवाच\nसुखोपविष्ट: पर्यङ्के रामकृष्णोरुमानित: ।\nलेभे मनोरथान्सर्वान्पथि यन् स चकार ह ॥ १ ॥\nकिमलभ्यं भगवति प्रसन्ने श्रीनिकेतने ।\nतथापि तत्परा राजन्न हि वाञ्छन्ति किञ्चन ॥ २ ॥\nसायन्तनाशनं कृत्वा भगवान् देवकीसुत: ।\nसुहृत्सु वृत्तं कंसस्य पप्रच्छान्यच्चिकीर्षितम् ॥ ३ ॥\nश्रीभगवानुवाच\nतात सौम्यागत: कच्च्त्स्विगतं भद्रमस्तु व: ।\nअपि स्वज्ञातिबन्धूनामनमीवमनामयम् ॥ ४ ॥\nकिं नु न: कुशलं पृच्छे एधमाने कुलामये ।\nकंसे मातुलनाम्नाङ्ग स्वानां नस्तत्प्रजासु च ॥ ५ ॥\nअहो अस्मदभूद् भूरि पित्रोर्वृजिनमार्ययो: ।\nयद्धेतो: पुत्रमरणं यद्धेतोर्बन्धनं तयो: ॥ ६ ॥\nदिष्ट्याद्य दर्शनं स्वानां मह्यं व: सौम्य काङ्‌क्षितम् ।\nसञ्जातं वर्ण्यतां तात तवागमनकारणम् ॥ ७ ॥\nश्रीशुक उवाच\nपृष्टो भगवता सर्वं वर्णयामास माधव: ।\nवैरानुबन्धं यदुषु वसुदेववधोद्यमम् ॥ ८ ॥\nयत्सन्देशो यदर्थं वा दूत: सम्प्रेषित: स्वयम् ।\nयदुक्तं नारदेनास्य स्वजन्मानकदुन्दुभे: ॥ ९ ॥\nश्रुत्वाक्रूरवच: कृष्णो बलश्च परवीरहा ।\nप्रहस्य नन्दं पितरं राज्ञा दिष्टं विजज्ञतु: ॥ १० ॥\nगोपान् समादिशत्सोऽपि गृह्यतां सर्वगोरस: ।\nउपायनानि गृह्णीध्वं युज्यन्तां शकटानि च ॥ ११ ॥\nयास्याम: श्वो मधुपुरीं दास्यामो नृपते रसान् ।\nद्रक्ष्याम: सुमहत्पर्व यान्ति जानपदा: किल ।\nएवमाघोषयत् क्षत्रा नन्दगोप: स्वगोकुले ॥ १२ ॥\nगोप्यस्तास्तदुपश्रुत्य बभूवुर्व्यथिता भृशम् ।\nरामकृष्णौ पुरीं नेतुमक्रूरं व्रजमागतम् ॥ १३ ॥\nकाश्चित्तत्कृतहृत्तापश्वासम्‍लानमुखश्रिय: ।\nस्रंसद्दुकूलवलयकेशग्रन्थ्यश्च काश्चन ॥ १४ ॥\nअन्याश्च तदनुध्याननिवृत्ताशेषवृत्तय: ।\nनाभ्यजानन्निमं लोकमात्मलोकं गता इव ॥ १५ ॥\nस्मरन्त्यश्चापरा: शौरेरनुरागस्मितेरिता: ।\nहृदिस्पृशश्चित्रपदा गिर: सम्मुमुहु: स्त्रिय: ॥ १६ ॥\nगतिं सुललितां चेष्टां स्‍निग्धहासावलोकनम् ।\nशोकापहानि नर्माणि प्रोद्दामचरितानि च ॥ १७ ॥\nचिन्तयन्त्यो मुकुन्दस्य भीता विरहकातरा: ।\nसमेता: सङ्घश: प्रोचुरश्रुमुख्योऽच्युताशया: ॥ १८ ॥\nश्रीगोप्य ऊचु:\nअहो विधातस्तव न क्‍वचिद् दया\nसंयोज्य मैत्र्या प्रणयेन देहिन: ।\nतांश्चाकृतार्थान् वियुनङ्‌क्ष्यपार्थकं\nविक्रीडितं तेऽर्भकचेष्टितं यथा ॥ १९ ॥\nयस्त्वं प्रदर्श्यासितकुन्तलावृतं\nमुकुन्दवक्त्रं सुकपोलमुन्नसम् ।\nशोकापनोदस्मितलेशसुन्दरं\nकरोषि पारोक्ष्यमसाधु ते कृतम् ॥ २० ॥\nक्रूरस्त्वमक्रूरसमाख्यया स्म न-\nश्चक्षुर्हि दत्तं हरसे बताज्ञवत् ।\nयेनैकदेशेऽखिलसर्गसौष्ठवं\nत्वदीयमद्राक्ष्म वयं मधुद्विष: ॥ २१ ॥\nन नन्दसूनु: क्षणभङ्गसौहृद:\nसमीक्षते न: स्वकृतातुरा बत ।\nविहाय गेहान् स्वजनान् सुतान्पतीं-\nस्तद्दास्यमद्धोपगता नवप्रिय: ॥ २२ ॥\nसुखं प्रभाता रजनीयमाशिष:\nसत्या बभूवु: पुरयोषितां ध्रुवम् ।\nया: संप्रविष्टस्य मुखं व्रजस्पते:\nपास्यन्त्यपाङ्गोत्कलितस्मितासवम् ॥ २३ ॥\nतासां मुकुन्दो मधुमञ्जुभाषितै-\nर्गृहीतचित्त: परवान् मनस्व्यपि ।\nकथं पुनर्न: प्रतियास्यतेऽबला\nग्राम्या: सलज्जस्मितविभ्रमैर्भ्रमन् ॥ २४ ॥\nअद्य ध्रुवं तत्र द‍ृशो भविष्यते\nदाशार्हभोजान्धकवृष्णिसात्वताम् ।\nमहोत्सव: श्रीरमणं गुणास्पदं\nद्रक्ष्यन्ति ये चाध्वनि देवकीसुतम् ॥ २५ ॥\nमैतद्विधस्याकरुणस्य नाम भू-\nदक्रूर इत्येतदतीव दारुण: ।\nयोऽसावनाश्वास्य सुदु:खितं जनं\nप्रियात्प्रियं नेष्यति पारमध्वन: ॥ २६ ॥\nअनार्द्रधीरेष समास्थितो रथं\nतमन्वमी च त्वरयन्ति दुर्मदा: ।\nगोपा अनोभि: स्थविरैरुपेक्षितं\nदैवं च नोऽद्य प्रतिकूलमीहते ॥ २७ ॥\nनिवारयाम: समुपेत्य माधवं\nकिं नोऽकरिष्यन् कुलवृद्धबान्धवा: ।\nमुकुन्दसङ्गान्निमिषार्धदुस्त्यजाद्\nदैवेन विध्वंसितदीनचेतसाम् ॥ २८ ॥\nयस्यानुरागललितस्मितवल्गुमन्त्र-\nलीलावलोकपरिरम्भणरासगोष्ठाम् ।\nनीता: स्म न: क्षणमिव क्षणदा विना तं\nगोप्य: कथं न्वतितरेम तमो दुरन्तम् ॥ २९ ॥\nयोऽह्न: क्षये व्रजमनन्तसख: परीतो\nगोपैर्विशन् खुररजश्छुरितालकस्रक् ।\nवेणुं क्‍वणन् स्मितकटाक्षनिरीक्षणेन\nचित्तं क्षिणोत्यमुमृते नु कथं भवेम ॥ ३० ॥\nश्रीशुक उवाच\nएवं ब्रुवाणा विरहातुरा भृशं\nव्रजस्त्रिय: कृष्णविषक्तमानसा: ।\nविसृज्य लज्जां रुरुदु: स्म सुस्वरं\nगोविन्द दामोदर माधवेति ॥ ३१ ॥\nस्त्रीणामेवं रुदन्तीनामुदिते सवितर्यथ ।\nअक्रूरश्चोदयामास कृतमैत्रादिको रथम् ॥ ३२ ॥\nगोपास्तमन्वसज्जन्त नन्दाद्या: शकटैस्तत: ।\nआदायोपायनं भूरि कुम्भान् गोरससम्भृतान् ॥ ३३ ॥\nगोप्यश्च दयितं कृष्णमनुव्रज्यानुरञ्जिता: ।\nप्रत्यादेशं भगवत: काङ्‌क्षन्त्यश्चावतस्थिरे ॥ ३४ ॥\nतास्तथा तप्यतीर्वीक्ष्य स्वप्रस्थाने यदूत्तम: ।\nसान्त्वयामास सप्रेमैरायास्य इति दौत्यकै: ॥ ३५ ॥\nयावदालक्ष्यते केतुर्यावद् रेणू रथस्य च ।\nअनुप्रस्थापितात्मानो लेख्यानीवोपलक्षिता: ॥ ३६ ॥\nता निराशा निववृतुर्गोविन्दविनिवर्तने ।\nविशोका अहनी निन्युर्गायन्त्य: प्रियचेष्टितम् ॥ ३७ ॥\nभगवानपि सम्प्राप्तो रामाक्रूरयुतो नृप ।\nरथेन वायुवेगेन कालिन्दीमघनाशिनीम् ॥ ३८ ॥\nतत्रोपस्पृश्य पानीयं पीत्वा मृष्टं मणिप्रभम् ।\nवृक्षषण्डमुपव्रज्य सरामो रथमाविशत् ॥ ३९ ॥\nअक्रूरस्तावुपामन्‍त्र्य निवेश्य च रथोपरि ।\nकालिन्द्या ह्रदमागत्य स्‍नानं विधिवदाचरत् ॥ ४० ॥\nनिमज्ज्य तस्मिन्सलिले जपन्ब्रह्म सनातनम् ।\nतावेव दद‍ृशेऽक्रूरो रामकृष्णौ समन्वितौ ॥ ४१ ॥\nतौ रथस्थौ कथमिह सुतावानकदुन्दुभे: ।\nतर्हि स्वित्स्यन्दने न स्त इत्युन्मज्ज्य व्यचष्ट स: ॥ ४२ ॥\nतत्रापि च यथापूर्वमासीनौ पुनरेव स: ।\nन्यमज्जद् दर्शनं यन्मे मृषा किं सलिले तयो: ॥ ४३ ॥\nभूयस्तत्रापि सोऽद्राक्षीत्स्तूयमानमहीश्वरम् ।\nसिद्धचारणगन्धर्वैरसुरैर्नतकन्धरै: ॥ ४४ ॥\nसहस्रशिरसं देवं सहस्रफणमौलिनम् ।\nनीलाम्बरं विसश्वेतं श‍ृङ्गै: श्वेतमिव स्थितम् ॥ ४५ ॥\nतस्योत्सङ्गे घनश्यामं पीतकौशेयवाससम् ।\nपुरुषं चतुर्भुजं शान्तं पद्मपत्रारुणेक्षणम् ॥ ४६ ॥\nचारुप्रसन्नवदनं चारुहासनिरीक्षणम् ।\nसुभ्रून्नसं चारुकर्णं सुकपोलारुणाधरम् ॥ ४७ ॥\nप्रलम्बपीवरभुजं तुङ्गांसोर:स्थलश्रियम् ।\nकम्बुकण्ठं निम्ननाभिं वलिमत्पल्लवोदरम् ॥ ४८ ॥\nबृहत्कटितटश्रोणिकरभोरुद्वयान्वितम् ।\nचारुजानुयुगं चारुजङ्घायुगलसंयुतम् ॥ ४९ ॥\nतुङ्गगुल्फारुणनखव्रातदीधितिभिर्वृतम् ।\nनवाङ्गुल्यङ्गुष्ठदलैर्विलसत् पादपङ्कजम् ॥ ५० ॥\nसुमहार्हमणिव्रातकिरीटकटकाङ्गदै: ।\nकटिसूत्रब्रह्मसूत्रहारनूपुरकुण्डलै: ॥ ५१ ॥\nभ्राजमानं पद्मकरं शङ्खचक्रगदाधरम् ।\nश्रीवत्सवक्षसं भ्राजत्कौस्तुभं वनमालिनम् ॥ ५२ ॥\nसुनन्दनन्दप्रमुखै: पर्षदै: सनकादिभि: ।\nसुरेशैर्ब्रह्मरुद्राद्यैर्नवभिश्च द्विजोत्तमै: ॥ ५३ ॥\nप्रह्रादनारदवसुप्रमुखैर्भागवतोत्तमै: ।\nस्तूयमानं पृथग्भावैर्वचोभिरमलात्मभि: ॥ ५४ ॥\nश्रिया पुष्ट्या गिरा कान्त्या कीर्त्या तुष्ट्येलयोर्जया ।\nविद्ययाविद्यया शक्त्या मायया च निषेवितम् ॥ ५५ ॥\nविलोक्य सुभृशं प्रीतो भक्त्या परमया युत: ।\nहृष्यत्तनूरुहो भावपरिक्लिन्नात्मलोचन: ॥ ५६ ॥\nगिरा गद्गदयास्तौषीत् सत्त्वमालम्ब्य सात्वत: ।\nप्रणम्य मूर्ध्नावहित: कृताञ्जलिपुट: शनै: ॥ ५७ ॥\n",
    "translation": ""
  },
  {
    "split": "train",
    "index": 6,
    "verse": "श्रीबादरायणिरुवाच\nइन्द्रमेवं समादिश्य भगवान् विश्वभावन: ।\nपश्यतामनिमेषाणां तत्रैवान्तर्दधे हरि: ॥ १ ॥\nतथाभियाचितो देवैर्ऋषिराथर्वणो महान् ।\nमोदमान उवाचेदं प्रहसन्निव भारत ॥ २ ॥\nअपि वृन्दारका यूयं न जानीथ शरीरिणाम् ।\nसंस्थायां यस्त्वभिद्रोहो दु:सहश्चेतनापह: ॥ ३ ॥\nजिजीविषूणां जीवानामात्मा प्रेष्ठ इहेप्सित: ।\nक उत्सहेत तं दातुं भिक्षमाणाय विष्णवे ॥ ४ ॥\nश्रीदेवा ऊचु:\nकिं नु तद् दुस्त्यजं ब्रह्मन् पुंसां भूतानुकम्पिनाम् ।\nभवद्विधानां महतां पुण्यश्लोकेड्यकर्मणाम् ॥ ५ ॥\nनूनं स्वार्थपरो लोको न वेद परसङ्कटम् ।\nयदि वेद न याचेत नेति नाह यदीश्वर: ॥ ६ ॥\nश्रीऋषिरुवाच\nधर्मं व: श्रोतुकामेन यूयं मे प्रत्युदाहृता: ।\nएष व: प्रियमात्मानं त्यजन्तं सन्त्यजाम्यहम् ॥ ७ ॥\nयोऽध्रुवेणात्मना नाथा न धर्मं न यश: पुमान् ।\nईहेत भूतदयया स शोच्य: स्थावरैरपि ॥ ८ ॥\nएतावानव्ययो धर्म: पुण्यश्लोकैरुपासित: ।\nयो भूतशोकहर्षाभ्यामात्मा शोचति हृष्यति ॥ ९ ॥\nअहो दैन्यमहो कष्टं पारक्यै: क्षणभङ्गुरै: ।\nयन्नोपकुर्यादस्वार्थैर्मर्त्य: स्वज्ञातिविग्रहै: ॥ १० ॥\nश्रीबादरायणिरुवाच\nएवं कृतव्यवसितो दध्यङ्‌ङाथर्वणस्तनुम् ।\nपरे भगवति ब्रह्मण्यात्मानं सन्नयञ्जहौ ॥ ११ ॥\nयताक्षासुमनोबुद्धिस्तत्त्वद‍ृग् ध्वस्तबन्धन: ।\nआस्थित: परमं योगं न देहं बुबुधे गतम् ॥ १२ ॥\nअथेन्द्रो वज्रमुद्यम्य निर्मितं विश्वकर्मणा ।\nमुने: शक्तिभिरुत्सिक्तो भगवत्तेजसान्वित: ॥ १३ ॥\nवृतो देवगणै: सर्वैर्गजेन्द्रोपर्यशोभत ।\nस्तूयमानो मुनिगणैस्त्रैलोक्यं हर्षयन्निव ॥ १४ ॥\nवृत्रमभ्यद्रवच्छत्रुमसुरानीकयूथपै: ।\nपर्यस्तमोजसा\nराजन् क्रुद्धो रुद्र इवान्तकम् ॥ १५ ॥\nतत: सुराणामसुरै रण: परमदारुण: ।\nत्रेतामुखे\nनर्मदायामभवत्प्रथमे युगे ॥ १६ ॥\nरुद्रैर्वसुभिरादित्यैरश्विभ्यां पितृवह्निभि: ।\nमरुद्भ‍िर्ऋभुभि: साध्यैर्विश्वेदेवैर्मरुत्पतिम् ॥ १७ ॥\nद‍ृष्ट्वा वज्रधरं शक्रं रोचमानं स्वया श्रिया ।\nनामृष्यन्नसुरा राजन्मृधे वृत्रपुर:सरा: ॥ १८ ॥\nनमुचि: शम्बरोऽनर्वा द्विमूर्धा ऋषभोऽसुर: ।\nहयग्रीव: शङ्कुशिरा विप्रचित्तिरयोमुख: ॥ १९ ॥\nपुलोमा वृषपर्वा च प्रहेतिर्हेतिरुत्कल: ।\nदैतेया दानवा यक्षा रक्षांसि च सहस्रश: ॥ २० ॥\nसुमालिमालिप्रमुखा: कार्तस्वरपरिच्छदा: ।\nप्रतिषिध्येन्द्रसेनाग्रं मृत्योरपि दुरासदम् ॥ २१ ॥\nअभ्यर्दयन्नसम्भ्रान्ता: सिंहनादेन दुर्मदा: ।\nगदाभि: परिघैर्बाणै: प्रासमुद्गरतोमरै: ॥ २२ ॥\nशूलै: परश्वधै: खड्‌गै: शतघ्नीभिर्भुशुण्डिभि: ।\nसर्वतोऽवाकिरन् शस्त्रैरस्त्रैश्च विबुधर्षभान् ॥ २३ ॥\nन तेऽद‍ृश्यन्त सञ्छन्ना: शरजालै: समन्तत: ।\nपुङ्खानुपुङ्खपतितैर्ज्योतींषीव नभोघनै: ॥ २४ ॥\nन ते शस्त्रास्त्रवर्षौघा ह्यासेदु: सुरसैनिकान् ।\nछिन्ना: सिद्धपथे देवैर्लघुहस्तै: सहस्रधा ॥ २५ ॥\nअथ क्षीणास्त्रशस्त्रौघा गिरिश‍ृङ्गद्रुमोपलै: ।\nअभ्यवर्षन् सुरबलं चिच्छिदुस्तांश्च पूर्ववत् ॥ २६ ॥\nतानक्षतान् स्वस्तिमतो निशाम्य\nशस्त्रास्त्रपूगैरथ वृत्रनाथा: ।\nद्रुमैर्द‍ृषद्भ‍िर्विविधाद्रिश‍ृङ्गै\nरविक्षतांस्तत्रसुरिन्द्रसैनिकान् ॥ २७ ॥\nसर्वे प्रयासा अभवन् विमोघा:\nकृता: कृता देवगणेषु दैत्यै: ।\nकृष्णानुकूलेषु यथा महत्सु\nक्षुद्रै: प्रयुक्ता ऊषती रूक्षवाच: ॥ २८ ॥\nते स्वप्रयासं वितथं निरीक्ष्य\nहरावभक्ता हतयुद्धदर्पा: ।\nपलायनायाजिमुखे विसृज्य\nपतिं मनस्ते दधुरात्तसारा: ॥ २९ ॥\nवृत्रोऽसुरांस्ताननुगान् मनस्वी\nप्रधावत: प्रेक्ष्य बभाष एतत् ।\nपलायितं प्रेक्ष्य बलं च भग्नं\nभयेन तीव्रेण विहस्य वीर: ॥ ३० ॥\nकालोपपन्नां रुचिरां मनस्विनां\nजगाद वाचं पुरुषप्रवीर: ।\nहे विप्रचित्ते नमुचे पुलोमन्\nमयानर्वञ्छम्बर मे श‍ृणुध्वम् ॥ ३१ ॥\nजातस्य मृत्युर्ध्रुव एव सर्वत:\nप्रतिक्रिया यस्य न चेह क्लृप्ता ।\nलोको यशश्चाथ ततो यदि ह्यमुं\nको नाम मृत्युं न वृणीत युक्तम् ॥ ३२ ॥\nद्वौ सम्मताविह मृत्यू दुरापौ\nयद् ब्रह्मसन्धारणया जितासु: ।\nकलेवरं योगरतो विजह्याद्\nयदग्रणीर्वीरशयेऽनिवृत्त: ॥ ३३ ॥\n",
    "translation": ""
  },
  {
    "split": "train",
    "index": 7,
    "verse": "श्रीभगवानुवाच\nयो विद्याश्रुतसम्पन्न: आत्मवान् नानुमानिक: ।\nमायामात्रमिदं ज्ञात्वा ज्ञानं च मयि सन्न्यसेत् ॥ १ ॥\nज्ञानिनस्त्वहमेवेष्ट: स्वार्थो हेतुश्च सम्मत: ।\nस्वर्गश्चैवापवर्गश्च नान्योऽर्थो मद‍ृते प्रिय: ॥ २ ॥\nज्ञानविज्ञानसंसिद्धा: पदं श्रेष्ठं विदुर्मम ।\nज्ञानी प्रियतमोऽतो मे ज्ञानेनासौ बिभर्ति माम् ॥ ३ ॥\nतपस्तीर्थं जपो दानं पवित्राणीतराणि च ।\nनालं कुर्वन्ति तां सिद्धिं या ज्ञानकलया कृता ॥ ४ ॥\nतस्माज्ज्ञानेन सहितं ज्ञात्वा स्वात्मानमुद्धव ।\nज्ञानविज्ञानसम्पन्नो भज मां भक्तिभावत: ॥ ५ ॥\nज्ञानविज्ञानयज्ञेन मामिष्ट्वात्मानमात्मनि ।\nसर्वयज्ञपतिं मां वै संसिद्धिं मुनयोऽगमन् ॥ ६ ॥\nत्वय्युद्धवाश्रयति यस्‍त्रिविधो विकारो\nमायान्तरापतति नाद्यपवर्गयोर्यत् ।\nजन्मादयोऽस्य यदमी तव तस्य किं स्यु-\nराद्यन्तयोर्यदसतोऽस्ति तदेव मध्ये ॥ ७ ॥\nश्रीउद्धव उवाच\nज्ञानं विशुद्धं विपुलं यथैत-\nद्वैराग्यविज्ञानयुतं पुराणम् ।\nआख्याहि विश्वेश्वर विश्वमूर्ते\nत्वद्भ‍‍क्तियोगं च महद्विमृग्यम् ॥ ८ ॥\nतापत्रयेणाभिहतस्य घोरे\nसन्तप्यमानस्य भवाध्वनीश ।\nपश्यामि नान्यच्छरणं तवाङ्‍‍घ्रि-\nद्वन्द्वातपत्रादमृताभिवर्षात् ॥ ९ ॥\nदष्टं जनं सम्पतितं बिलेऽस्मिन्\nकालाहिना क्षुद्रसुखोरुतर्षम् ।\nसमुद्धरैनं कृपयापवर्ग्यै-\nर्वचोभिरासिञ्च महानुभाव ॥ १० ॥\nश्रीभगवानुवाच\nइत्थमेतत् पुरा राजा भीष्मं धर्मभृतां वरम् ।\nअजातशत्रु: पप्रच्छ सर्वेषां नोऽनुश‍ृण्वताम् ॥ ११ ॥\nनिवृत्ते भारते युद्धे सुहृन्निधनविह्वल: ।\nश्रुत्वा धर्मान् बहून् पश्चान्मोक्षधर्मानपृच्छत ॥ १२ ॥\nतानहं तेऽभिधास्यामि देवव्रतमुखाच्छ्रुतान् ।\nज्ञानवैराग्यविज्ञानश्रद्धाभक्त्युपबृंहितान् ॥ १३ ॥\nनवैकादश पञ्च त्रीन् भावान् भूतेषु येन वै ।\nईक्षेताथैकमप्येषु तज्ज्ञानं मम निश्चितम् ॥ १४ ॥\nएतदेव हि विज्ञानं न तथैकेन येन यत् ।\nस्थित्युत्पत्त्यप्ययान् पश्येद् भावानां त्रिगुणात्मनाम् ॥ १५ ॥\nआदावन्ते च मध्ये च सृज्यात् सृज्यं यदन्वियात् ।\nपुनस्तत्प्रतिसङ्‍क्रामे यच्छिष्येत तदेव सत् ॥ १६ ॥\nश्रुति: प्रत्यक्षमैतिह्यमनुमानं चतुष्टयम् ।\nप्रमाणेष्वनवस्थानाद् विकल्पात् स विरज्यते ॥ १७ ॥\nकर्मणां परिणामित्वादाविरिञ्च्यादमङ्गलम् ।\nविपश्चिन्नश्वरं पश्येदद‍ृष्टमपि द‍ृष्टवत् ॥ १८ ॥\nभक्तियोग: पुरैवोक्त: प्रीयमाणाय तेऽनघ ।\nपुनश्च कथयिष्यामि मद्भ‍क्ते: कारणं परं ॥ १९ ॥\nश्रद्धामृतकथायां मे शश्वन्मदनुकीर्तनम् ।\nपरिनिष्ठा च पूजायां स्तुतिभि: स्तवनं मम ॥ २० ॥\nआदर: परिचर्यायां सर्वाङ्गैरभिवन्दनम् ।\nमद्भ‍क्तपूजाभ्यधिका सर्वभूतेषु मन्मति: ॥ २१ ॥\nमदर्थेष्वङ्गचेष्टा च वचसा मद्गुणेरणम् ।\nमय्यर्पणं च मनस: सर्वकामविवर्जनम् ॥ २२ ॥\nमदर्थेऽर्थपरित्यागो भोगस्य च सुखस्य च ।\nइष्टं दत्तं हुतं जप्तं मदर्थं यद् व्रतं तप: ॥ २३ ॥\nएवं धर्मैर्मनुष्याणामुद्धवात्मनिवेदिनाम् ।\nमयि सञ्जायते भक्ति: कोऽन्योऽर्थोऽस्यावशिष्यते ॥ २४ ॥\nयदात्मन्यर्पितं चित्तं शान्तं सत्त्वोपबृंहितम् ।\nधर्मं ज्ञानं सवैराग्यमैश्वर्यं चाभिपद्यते ॥ २५ ॥\nयदर्पितं तद् विकल्पे इन्द्रियै: परिधावति ।\nरजस्वलं चासन्निष्ठं चित्तं विद्धि विपर्ययम् ॥ २६ ॥\nधर्मो मद्भ‍‍क्तिकृत् प्रोक्तो ज्ञानं चैकात्म्यदर्शनम् ।\nगुणेष्वसङ्गो वैराग्यमैश्वर्यं चाणिमादय: ॥ २७ ॥\nश्रीउद्धव उवाच\nयम: कतिविध: प्रोक्तो नियमो वारिकर्षण ।\nक: शम: को दम: कृष्ण का तितिक्षा धृति: प्रभो ॥ २८ ॥\nकिं दानं किं तप: शौर्यं किम् सत्यमृतमुच्यते ।\nकस्त्याग: किं धनं चेष्टं को यज्ञ: का च दक्षिणा ॥ २९ ॥\nपुंस: किं स्विद् बलं श्रीमन् भगो लाभश्च केशव ।\nका विद्या ह्री: परा का श्री: किं सुखं दु:खमेव च ॥ ३० ॥\nक: पण्डित: कश्च मूर्ख: क: पन्था उत्पथश्च क: ।\nक: स्वर्गो नरक: क: स्वित् को बन्धुरुत किं गृहम् ॥ ३१ ॥\nक आढ्य: को दरिद्रो वा कृपण: क: क ईश्वर: ।\nएतान् प्रश्न‍ान् मम ब्रूहि विपरीतांश्च सत्पते ॥ ३२ ॥\nश्रीभगवानुवाच\nअहिंसा सत्यमस्तेयमसङ्गो ह्रीरसञ्चय: ।\nआस्तिक्यं ब्रह्मचर्यं च मौनं स्थैर्यं क्षमाभयम् ॥ ३३ ॥\nशौचं जपस्तपो होम: श्रद्धातिथ्यं मदर्चनम् ।\nतीर्थाटनं परार्थेहा तुष्टिराचार्यसेवनम् ॥ ३४ ॥\nएते यमा: सनियमा उभयोर्द्वादश स्मृता: ।\nपुंसामुपासितास्तात यथाकामं दुहन्ति हि ॥ ३५ ॥\nशमो मन्निष्ठता बुद्धेर्दम इन्द्रियसंयम: ।\nतितिक्षा दु:खसम्मर्षो जिह्वोपस्थजयो धृति: ॥ ३६ ॥\nदण्डन्यास: परं दानं कामत्यागस्तप: स्मृतम् ।\nस्वभावविजय: शौर्यं सत्यं च समदर्शनम् ॥ ३७ ॥\nअन्यच्च सुनृता वाणी कविभि: परिकीर्तिता ।\nकर्मस्वसङ्गम: शौचं त्याग: सन्न्यास उच्यते ॥ ३८ ॥\nधर्म इष्टं धनं नृणां यज्ञोऽहं भगवत्तम: ।\nदक्षिणा ज्ञानसन्देश: प्राणायाम: परं बलम् ॥ ३९ ॥\nभगो म ऐश्वरो भावो लाभो मद्भ‍‍क्तिरुत्तम: ।\nविद्यात्मनि भिदाबाधो जुगुप्सा ह्रीरकर्मसु ॥ ४० ॥\nश्रीर्गुणा नैरपेक्ष्याद्या: सुखं दु:खसुखात्यय: ।\nदु:खं कामसुखापेक्षा पण्डितो बन्धमोक्षवित् ॥ ४१ ॥\nमूर्खो देहाद्यहंबुद्धि: पन्था मन्निगम: स्मृत: ।\nउत्पथश्चित्तविक्षेप: स्वर्ग: सत्त्वगुणोदय: ॥ ४२ ॥\nनरकस्तमउन्नाहो बन्धुर्गुरुरहं सखे ।\nगृहं शरीरं मानुष्यं गुणाढ्यो ह्याढ्य उच्यते ॥ ४३ ॥\nदरिद्रो यस्त्वसन्तुष्ट: कृपणो योऽजितेन्द्रिय: ।\nगुणेष्वसक्तधीरीशो गुणसङ्गो विपर्यय: ॥ ४४ ॥\nएत उद्धव ते प्रश्न‍ा: सर्वे साधु निरूपिता: ।\nकिं वर्णितेन बहुना लक्षणं गुणदोषयो: ।\nगुणदोषद‍ृशिर्दोषो गुणस्तूभयवर्जित: ॥ ४५ ॥\n",
    "translation": ""
  },
  {
    "split": "train",
    "index": 8,
    "verse": "श्रीशुक उवाच\nवृष्णीनां प्रवरो मन्त्री कृष्णस्य दयित: सखा ।\nशिष्यो बृहस्पते:\nसाक्षादुद्धवो बुद्धिसत्तम: ॥ १ ॥\nतमाह भगवान्प्रेष्ठं भक्तमेकान्तिनं क्व‍‍चित् ।\nगृहीत्वा पाणिना पाणिं प्रपन्नार्तिहरो हरि: ॥ २ ॥\nगच्छोद्धव व्रजं सौम्य पित्रोर्नौ प्रीतिमावह ।\nगोपीनां मद्वियोगाधिं मत्सन्देशैर्विमोचय ॥ ३ ॥\nता मन्मनस्का मत्प्राणा मतर्थे त्यक्तदैहिका: ।\nमामेव दयितं प्रेष्ठमात्मानं मनसा गता: ।\nये त्यक्तलोकधर्माश्च मदर्थे तान्बिभर्म्यहम् ॥ ४ ॥\nमयि ता: प्रेयसां प्रेष्ठे दूरस्थे गोकुलस्‍त्रिय: ।\nस्मरन्त्योऽङ्ग विमुह्यन्ति विरहौत्कण्ठ्यविह्वला: ॥ ५ ॥\nधारयन्त्यतिकृच्छ्रेण प्राय: प्राणान् कथञ्चन ।\nप्रत्यागमनसन्देशैर्बल्ल‍व्यो मे मदात्मिका: ॥ ६ ॥\nश्रीशुक उवाच\nइत्युक्त उद्धवो राजन्सन्देशं भर्तुराद‍ृत: ।\nआदाय रथमारुह्य प्रययौ नन्दगोकुलम् ॥ ७ ॥\nप्राप्तो नन्दव्रजं श्रीमान् निम्‍लोचति विभावसौ ।\nछन्नयान: प्रविशतां पशूनां खुररेणुभि: ॥ ८ ॥\nवासितार्थेऽभियुध्यद्भ‍िर्नादितं शुश्मिभिर्वृषै: ।\nधावन्तीभिश्च वास्राभिरुधोभारै: स्ववत्सकान् ॥ ९ ॥\nइतस्ततो विलङ्घद्भ‍िर्गोवत्सैर्मण्डितं सितै: ।\nगोदोहशब्दाभिरवं वेणूनां नि:स्वनेन च ॥ १० ॥\nगायन्तीभिश्च कर्माणि शुभानि बलकृष्णयो: ।\nस्वलङ्कृताभिर्गोपीभिर्गोपैश्च सुविराजितम् ॥ ११ ॥\nअग्‍न्यर्कातिथिगोविप्रपितृदेवार्चनान्वितै: ।\nधूपदीपैश्च माल्यैश्च गोपावासैर्मनोरमम् ॥ १२ ॥\nसर्वत: पुष्पितवनं द्विजालिकुलनादितम् ।\nहंसकारण्डवाकीर्णै: पद्मषण्डैश्च मण्डितम् ॥ १३ ॥\nतमागतं समागम्य कृष्णस्यानुचरं प्रियम् ।\nनन्द: प्रीत: परिष्वज्य वासुदेवधियार्चयत् ॥ १४ ॥\nभोजितं परमान्नेन संविष्टं कशिपौ सुखम् ।\nगतश्रमं पर्यपृच्छत् पादसंवाहनादिभि: ॥ १५ ॥\nकच्चिदङ्ग महाभाग सखा न: शूरनन्दन: ।\nआस्ते कुशल्यपत्याद्यैर्युक्तो मुक्त: सुहृद्‍व्रत: ॥ १६ ॥\nदिष्‍ट्या कंसो हत: पाप: सानुग: स्वेन पाप्मना ।\nसाधूनां धर्मशीलानां यदूनां द्वेष्टि य: सदा ॥ १७ ॥\nअपि स्मरति न: कृष्णो मातरं सुहृद: सखीन् ।\nगोपान् व्रजं चात्मनाथं गावो वृन्दावनं गिरिम् ॥ १८ ॥\nअप्यायास्यति गोविन्द: स्वजनान्सकृदीक्षितुम् ।\nतर्हि द्रक्ष्याम तद्वक्त्रं सुनसं सुस्मितेक्षणम् ॥ १९ ॥\nदावाग्नेर्वातवर्षाच्च वृषसर्पाच्च रक्षिता: ।\nदुरत्ययेभ्यो मृत्युभ्य: कृष्णेन सुमहात्मना ॥ २० ॥\nस्मरतां कृष्णवीर्याणि लीलापाङ्गनिरीक्षितम् ।\nहसितं भाषितं चाङ्ग सर्वा न: शिथिला: क्रिया: ॥ २१ ॥\nसरिच्छैलवनोद्देशान् मुकुन्दपदभूषितान् ।\nआक्रीडानीक्ष्यमाणानां मनो याति तदात्मताम् ॥ २२ ॥\nमन्ये कृष्णं च रामं च प्राप्ताविह सुरोत्तमौ ।\nसुराणां महदर्थाय गर्गस्य वचनं यथा ॥ २३ ॥\nकंसं नागायुतप्राणं मल्लौ गजपतिं यथा ।\nअवधिष्टां लीलयैव पशूनिव मृगाधिप: ॥ २४ ॥\nतालत्रयं महासारं धनुर्यष्टिमिवेभराट् ।\nबभञ्जैकेन हस्तेन सप्ताहमदधाद् गिरिम् ॥ २५ ॥\nप्रलम्बो धेनुकोऽरिष्टस्तृणावर्तो बकादय: ।\nदैत्या: सुरासुरजितो हता येनेह लीलया ॥ २६ ॥\nश्रीशुक उवाच\nइति संस्मृत्य संस्मृत्य नन्द: कृष्णानुरक्तधी: ।\nअत्युत्कण्ठोऽभवत्तूष्णीं प्रेमप्रसरविह्वल: ॥ २७ ॥\nयशोदा वर्ण्यमानानि पुत्रस्य चरितानि च ।\nश‍ृण्वन्त्यश्रूण्यवास्राक्षीत् स्‍नेहस्‍नुतपयोधरा ॥ २८ ॥\nतयोरित्थं भगवति कृष्णे नन्दयशोदयो: ।\nवीक्ष्यानुरागं परमं नन्दमाहोद्धवो मुदा ॥ २९ ॥\nश्रीउद्धव उवाच\nयुवां श्लाघ्यतमौ नूनं देहिनामिह मानद ।\nनारायणेऽखिलगुरौ यत्कृता मतिरीद‍ृशी ॥ ३० ॥\nएतौ हि विश्वस्य च बीजयोनी\nरामो मुकुन्द: पुरुष: प्रधानम् ।\nअन्वीय भूतेषु विलक्षणस्य\nज्ञानस्य चेशात इमौ पुराणौ ॥ ३१ ॥\nयस्मिन् जन: प्राणवियोगकाले\nक्षणं समावेश्य मनोऽविशुद्धम् ।\nनिर्हृत्य कर्माशयमाशु याति\nपरां गतिं ब्रह्ममयोऽर्कवर्ण: ॥ ३२ ॥\nतस्मिन् भवन्तावखिलात्महेतौ\nनारायणे कारणमर्त्यमूर्तौ ।\nभावं विधत्तां नितरां महात्मन्\nकिं वावशिष्टं युवयो: सुकृत्यम् ॥ ३३ ॥\nआगमिष्यत्यदीर्घेण कालेन व्रजमच्युत: ।\nप्रियं विधास्यते पित्रोर्भगवान् सात्वतां पति: ॥ ३४ ॥\nहत्वा कंसं रङ्गमध्ये प्रतीपं सर्वसात्वताम् ।\nयदाह व: समागत्य कृष्ण: सत्यं करोति तत् ॥ ३५ ॥\nमा खिद्यतं महाभागौ द्रक्ष्यथ: कृष्णमन्तिके ।\nअन्तर्हृदि स भूतानामास्ते ज्योतिरिवैधसि ॥ ३६ ॥\nन ह्यस्यास्ति प्रिय: कश्चिन्नाप्रियो वास्त्यमानिन: ।\nनोत्तमो नाधमो वापि समानस्यासमोऽपि वा ॥ ३७ ॥\nन माता न पिता तस्य न भार्या न सुतादय: ।\nनात्मीयो न परश्चापि न देहो जन्म एव च ॥ ३८ ॥\nन चास्य कर्म वा लोके सदसन्मिश्रयोनिषु ।\nक्रीडार्थं सोऽपि साधूनां परित्राणाय कल्पते ॥ ३९ ॥\nसत्त्वं रजस्तम इति भजते निर्गुणो गुणान् ।\nक्रीडन्नतीतोऽपि गुणै: सृजत्यवति हन्त्यज: ॥ ४० ॥\nयथा भ्रमरिकाद‍ृष्‍ट्या भ्राम्यतीव महीयते ।\nचित्ते कर्तरि तत्रात्मा कर्तेवाहंधिया स्मृत: ॥ ४१ ॥\nयुवयोरेव नैवायमात्मजो भगवान् हरि: ।\nसर्वेषामात्मजो ह्यात्मा पिता माता स ईश्वर: ॥ ४२ ॥\nद‍ृष्टं श्रुतं भूतभवद् भविष्यत्\nस्थास्‍नुश्चरिष्णुर्महदल्पकं च ।\nविनाच्युताद् वस्तु तरां न वाच्यं\nस एव सर्वं परमात्मभूत: ॥ ४३ ॥\nएवं निशा सा ब्रुवतोर्व्यतीता\nनन्दस्य कृष्णानुचरस्य राजन् ।\nगोप्य: समुत्थाय निरूप्य दीपान्\nवास्तून् समभ्यर्च्य दधीन्यमन्थन् ॥ ४४ ॥\nता दीपदीप्तैर्मणिभिर्विरेजू\nरज्जूर्विकर्षद्भ‍ुजकङ्कणस्रज: ।\nचलन्नितम्बस्तनहारकुण्डल-\nत्विषत्कपोलारुणकुङ्कुमानना: ॥ ४५ ॥\nउद्गायतीनामरविन्दलोचनं\nव्रजाङ्गनानां दिवमस्पृशद् ध्वनि: ।\nदध्नश्च निर्मन्थनशब्दमिश्रितो\nनिरस्यते येन दिशाममङ्गलम् ॥ ४६ ॥\nभगवत्युदिते सूर्ये नन्दद्वारि व्रजौकस: ।\nद‍ृष्ट्वा रथं शातकौम्भं कस्यायमिति चाब्रुवन् ॥ ४७ ॥\nअक्रूर आगत: किं वा य: कंसस्यार्थसाधक: ।\nयेन नीतो मधुपुरीं कृष्ण: कमललोचन: ॥ ४८ ॥\nकिं साधयिष्यत्यस्माभिर्भर्तु: प्रीतस्य निष्कृतिम् ।\nतत: स्‍त्रीणां वदन्तीनामुद्धवोऽगात् कृताह्निक: ॥ ४९ ॥\n",
    "translation": ""
  },
  {
    "split": "train",
    "index": 9,
    "verse": "\nश्रीभगवानुवाच\nएष तेऽकार्षीद्भङ्गं हयमेधशतस्य ह ।\nक्षमापयत आत्मानममुष्य क्षन्तुमर्हसि ॥ २ ॥\nसुधिय: साधवो लोके नरदेव नरोत्तमा: ।\nनाभिद्रुह्यन्ति भूतेभ्यो यर्हि नात्मा कलेवरम् ॥ ३ ॥\nपुरुषा यदि मुह्यन्ति त्वाद‍ृशा देवमायया ।\nश्रम एव परं जातो दीर्घया वृद्धसेवया ॥ ४ ॥\nअत: कायमिमं विद्वानविद्याकामकर्मभि: ।\nआरब्ध इति नैवास्मिन्प्रतिबुद्धोऽनुषज्जते ॥ ५ ॥\nअसंसक्त: शरीरेऽस्मिन्नमुनोत्पादिते गृहे ।\nअपत्ये द्रविणे वापि क: कुर्यान्ममतां बुध: ॥ ६ ॥\nएक: शुद्ध: स्वयंज्योतिर्निर्गुणोऽसौ गुणाश्रय: ।\nसर्वगोऽनावृत: साक्षी निरात्मात्मात्मन: पर: ॥ ७ ॥\nय एवं सन्तमात्मानमात्मस्थं वेद पूरुष: ।\nनाज्यते प्रकृतिस्थोऽपि तद्गुणै: स मयि स्थित: ॥ ८ ॥\nय: स्वधर्मेण मां नित्यं निराशी: श्रद्धयान्वित: ।\nभजते शनकैस्तस्य मनो राजन् प्रसीदति ॥ ९ ॥\nपरित्यक्तगुण: सम्यग्दर्शनो विशदाशय: ।\nशान्तिं मे समवस्थानं ब्रह्म कैवल्यमश्नुते ॥ १० ॥\nउदासीनमिवाध्यक्षं द्रव्यज्ञानक्रियात्मनाम् ।\nकूटस्थमिममात्मानं यो वेदाप्नोति शोभनम् ॥ ११ ॥\nभिन्नस्य लिङ्गस्य गुणप्रवाहो\nद्रव्यक्रियाकारकचेतनात्मन: ।\nद‍ृष्टासु सम्पत्सु विपत्सु सूरयो\nन विक्रियन्ते मयि बद्धसौहृदा: ॥ १२ ॥\nसम: समानोत्तममध्यमाधम:\nसुखे च दु:खे च जितेन्द्रियाशय: ।\nमयोपक्लृप्ताखिललोकसंयुतो\nविधत्स्व वीराखिललोकरक्षणम् ॥ १३ ॥\nश्रेय: प्रजापालनमेव राज्ञो\nयत्साम्पराये सुकृतात् षष्ठमंशम् ।\nहर्तान्यथा हृतपुण्य: प्रजाना-\nमरक्षिता करहारोऽघमत्ति ॥ १४ ॥\nएवं द्विजाग्र्यानुमतानुवृत्त\nधर्मप्रधानोऽन्यतमोऽवितास्या: ।\nह्रस्वेन कालेन गृहोपयातान्\nद्रष्टासि सिद्धाननुरक्तलोक: ॥ १५ ॥\nवरं च मत्कञ्चन मानवेन्द्र\nवृणीष्व तेऽहं गुणशीलयन्त्रित: ।\nनाहं मखैर्वै सुलभस्तपोभि-\nर्योगेन वा यत्समचित्तवर्ती ॥ १६ ॥\nमैत्रेय उवाच\nस इत्थं लोकगुरुणा विष्वक्सेनेन विश्वजित् ।\nअनुशासित आदेशं शिरसा जगृहे हरे: ॥ १७ ॥\nस्पृशन्तं पादयो: प्रेम्णा व्रीडितं स्वेन कर्मणा ।\nशतक्रतुं परिष्वज्य विद्वेषं विससर्ज ह ॥ १८ ॥\nभगवानथ विश्वात्मा पृथुनोपहृतार्हण: ।\nसमुज्जिहानया भक्त्या गृहीतचरणाम्बुज: ॥ १९ ॥\nप्रस्थानाभिमुखोऽप्येनमनुग्रहविलम्बित: ।\nपश्यन् पद्मपलाशाक्षो न प्रतस्थे सुहृत्सताम् ॥ २० ॥\nस आदिराजो रचिताञ्जलिर्हरिं\nविलोकितुं नाशकदश्रुलोचन: ।\nन किञ्चनोवाच स बाष्पविक्लवो\nहृदोपगुह्यामुमधादवस्थित: ॥ २१ ॥\nअथावमृज्याश्रुकला विलोकयन्-\nनतृप्तद‍ृग्गोचरमाह पूरुषम् ।\nपदा स्पृशन्तं क्षितिमंस उन्नते\nविन्यस्तहस्ताग्रमुरङ्गविद्विष: ॥ २२ ॥\nपृथुरुवाच\nवरान्विभो त्वद्वरदेश्वराद् बुध:\nकथं वृणीते गुणविक्रियात्मनाम् ।\nये नारकाणामपि सन्ति देहिनां\nतानीश कैवल्यपते वृणे न च ॥ २३ ॥\nन कामये नाथ तदप्यहं क्‍वचिन्\nन यत्र युष्मच्चरणाम्बुजासव: ।\nमहत्तमान्तर्हृदयान्मुखच्युतो\nविधत्स्व कर्णायुतमेष मे वर: ॥ २४ ॥\nस उत्तमश्लोक महन्मुखच्युतो\nभवत्पदाम्भोजसुधा कणानिल: ।\nस्मृतिं पुनर्विस्मृततत्त्ववर्त्मनां\nकुयोगिनां नो वितरत्यलं वरै: ॥ २५ ॥\nयश: शिवं सुश्रव आर्यसङ्गमे\nयद‍ृच्छया चोपश‍ृणोति ते सकृत् ।\nकथं गुणज्ञो विरमेद्विना पशुं\nश्रीर्यत्प्रवव्रे गुणसङ्ग्रहेच्छया ॥ २६ ॥\nअथाभजे त्वाखिलपूरुषोत्तमं\nगुणालयं पद्मकरेव लालस: ।\nअप्यावयोरेकपतिस्पृधो: कलि-\nर्न स्यात्कृतत्वच्चरणैकतानयो: ॥ २७ ॥\nजगज्जनन्यां जगदीश वैशसं\nस्यादेव यत्कर्मणि न: समीहितम् ।\nकरोषि फल्ग्वप्युरु दीनवत्सल:\nस्व एव धिष्ण्येऽभिरतस्य किं तया ॥ २८ ॥\nभजन्त्यथ त्वामत एव साधवो\nव्युदस्तमायागुणविभ्रमोदयम् ।\nभवत्पदानुस्मरणाद‍ृते सतां\nनिमित्तमन्यद्भगवन्न विद्महे ॥ २९ ॥\nमन्ये गिरं ते जगतां विमोहिनीं\nवरं वृणीष्वेति भजन्तमात्थ यत् ।\nवाचा नु तन्त्या यदि ते जनोऽसित:\nकथं पुन: कर्म करोति मोहित: ॥ ३० ॥\nत्वन्माययाद्धा जन ईश खण्डितो\nयदन्यदाशास्त ऋतात्मनोऽबुध: ।\nयथा चरेद् बालहितं पिता स्वयं\nतथा त्वमेवार्हसि न: समीहितुम् ॥ ३१ ॥\nमैत्रेय उवाच\nइत्यादिराजेन नुत: स विश्वद‍ृक्\nतमाह राजन्मयि भक्तिरस्तु ते ।\nदिष्ट्येद‍ृशी धीर्मयि ते कृता यया\nमायां मदीयां तरति स्म दुस्त्यजाम् ॥ ३२ ॥\nतत्त्वं कुरु मयादिष्टमप्रमत्त: प्रजापते ।\nमदादेशकरो लोक: सर्वत्राप्नोति शोभनम् ॥ ३३ ॥\nमैत्रेय उवाच\nइति वैन्यस्य राजर्षे: प्रतिनन्द्यार्थवद्वच: ।\nपूजितोऽनुगृहीत्वैनं गन्तुं चक्रेऽच्युतो मतिम् ॥ ३४ ॥\nदेवर्षिपितृगन्धर्वसिद्धचारणपन्नगा: ।\nकिन्नराप्सरसो मर्त्या: खगा भूतान्यनेकश: ॥ ३५ ॥\nयज्ञेश्वरधिया राज्ञा वाग्वित्ताञ्जलिभक्तित: ।\nसभाजिता ययु: सर्वे वैकुण्ठानुगतास्तत: ॥ ३६ ॥\nभगवानपि राजर्षे: सोपाध्यायस्य चाच्युत: ।\nहरन्निव मनोऽमुष्य स्वधाम प्रत्यपद्यत ॥ ३७ ॥\nअद‍ृष्टाय नमस्कृत्य नृप: सन्दर्शितात्मने ।\nअव्यक्ताय च देवानां देवाय स्वपुरं ययौ ॥ ३८ ॥\n",
    "translation": ""
  }
]